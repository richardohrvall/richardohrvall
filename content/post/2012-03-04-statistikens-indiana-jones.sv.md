---
title: Statistikens Indiana Jones
author: Richard Öhrvall
date: '2012-03-04'
categories:
  - mänskliga rättigheter
  - statistik
slug: statistikens-indiana-jones
---

För ett antal år sedan jobbade jag i ett internationellt projekt kring att mäta demokrati, mänskliga rättigheter och vad som i brist på bättre ord även på svenska kallas governance. I projektet jobbade även en forskare vid namn Patrick Ball. En väldigt rolig och fascinerande person. Han är förmodligen den mest äventyrliga statistiker världen skådat, statistikens Indiana Jones. Foreign Policy har nyligen skrivit [en artikel om honom](http://www.foreignpolicy.com/articles/2012/02/27/the_body_counter?page=full). I artikeln tar de bland annat upp att han har vittnat i rättegången mot Milosevic och då blev korsförhörd av Milosevic själv. Han har för mig berättat att det var en skrämmande upplevelse. Läs artikeln för att inse hur spännande statistik kan vara.

För snart sju år sedan översatte jag [en artikel av Patrick och hans kollega Romesh Silva till SCB:s tidskrift Välfärd](http://www.scb.se/Grupp/valfard/BE0801_2005K04_TI_12_A05ST0504.pdf). Den ger också lite inblick i hur de jobbar för att få fram svårtillgänglig statistik över brott mot mänskliga rättigheter och den är också värd att läsas (tyvärr gjordes dock misstag vad gäller ordvalet i rubriken - det skulle inte stå "folkmord").
