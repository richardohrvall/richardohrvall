---
title: Att räkna på avhopp
author: Richard Öhrvall
date: '2014-02-09'
categories:
  - politiker
  - statistik
  - Val
slug: att-rakna-pa-avhopp
---

Avhopp från politiken är en angelägen fråga som då och då tas upp i medierna. För något år sedan samlade jag en del referenser för den som är intresserad av ämnet, se [här](https://richardohrvall.rbind.io/2012/08/studier-av-avhopp-fran-politiken/). Sedan dess har en del nya resultat kommit, framför allt genom SCB:s rapport [Folkvaldas villkor i kommunfullmäktige](http://www.scb.se/sv_/Hitta-statistik/Publiceringskalender/Visa-detaljerad-information/?PublObjId=20973). Studien som rapporten baseras på kan ses som en uppföljning av en studie som jag och Gissur Ó. Erlingsson genomförde 2010 och som resulterade i rapporten [Politikens villkor](http://liu.diva-portal.org/smash/get/diva2:358998/FULLTEXT01.pdf).

Många journalister som ska rapportera om avhopp har dock svårt att fram andelen som har hoppat av och det blir ofta fel. Det är dock lätt att göra fel. Valmyndigheten är källan till färsk statistik över avhopp och den redovisas på deras webbsida. Om vi exempelvis ser till val till kommunfullmäktige så redovisas statistik över [dem som valdes in i valet 2010](http://www.val.se/val/val2010/alkon/K/rike/alderkon.html#valdalkon) (dvs. situationen efter valets sammanräknande), [nuvarande ledamöter](http://www.val.se/val/val2010/alkon/K/rike/alderkon.html#aktalkon) samt [de ledamöter som har hoppat av](http://www.val.se/val/val2010/alkon/K/rike/alderkon.html#avgalkon).  All denna statistik är intressant, till exempel är det intressant att jämföra hur de som valdes in 2010 fördelar sig efter olika bakgrundsvariabler i förhållande till hur det ser ut för dem som nu sitter i fullmäktige (efter att vissa personer har hoppat av och andra ersatt). Det är även av intresse vilka det är som har hoppat av. Men många journalister vill framför allt rapportera _hur stor andel av dem som valdes in 2010 som har hoppat av_. De gör då misstaget att dela antalet som har hoppat av med antalet som valdes in, vilket är fel. Anledningen till att det blir fel är att det antal avhopp som redovisas är _totalt_, det vill säga även avhopp bland ersättare räknas med. Ett stort antal avhopp kan avse samma mandat som har tillsatts ett flertal tillfällen.

Att så är fallet kan vi se genom att till exempel studera Huddinge, där fick Drevvikenpartiet 3 mandat och de hade även 3 personer som valdes in 2010. Men antalet som har hoppat av är 4. Så om man räknar som vissa journalister har gjort skulle andelen avhopp bli över 100 procent. När man räknar på hela riket är det inte lika uppenbart att avhoppsandelar per parti är felaktiga. Men det cirkulerar med andra ord en hel del felaktiga uppgifter på grund av detta (för höga andelar). Hur ska man då göra om man vill ha dessa siffror? Tja, bäst är väl att kontakta Valmyndigheten för att få uppgifterna eller övertyga dem om att komplettera sin statistik med detta. [SCB redovisar statistik över andelen av ursprungligt valda som har hoppat av](http://www.scb.se/sv_/Hitta-statistik/Statistik-efter-amne/Demokrati/Allmanna-val/Allmanna-val-nominerade-och-valda-/12352/2013A01X/), men den statistiken uppdateras inte lika ofta som Valmyndighetens statistik. Det gäller att hålla tungan rätt i mun när man tar fram statistik, i synnerhet om det är inom ett område man inte känner till.
