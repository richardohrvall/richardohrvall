---
title: Nytt år och dags att höja takten
author: Richard Öhrvall
date: '2016-01-06'
categories:
  - Val
  - valdeltagande
slug: nytt-ar-och-dags-att-hoja-takten
---

Då är det hög tid att summera 2015 och blicka framåt. Tyvärr blev det inte så mycket bloggat under 2015, inget inlägg alls här och färre än jag hade tänkt på Politologerna. Men i december skrev jag i alla fall om [statistiska experiment och om man ska hälla mjölken först i kaffet](https://politologerna.wordpress.com/2015/12/17/lucka-17-ska-mjolk-eller-te-hallas-forst-i-koppen/) och om [sänkt rösträttsålder](https://politologerna.wordpress.com/2015/12/06/lucka-6-dags-for-sankt-rostrattsalder/). Det senare har blivit aktuellt då det framkommit att den pågående demokratiutredningen [kommer att föreslå det](http://www.expressen.se/debatt/16-aringar-ska-fa-rosta-i-kommunalvalen/).

Det slutgiltiga betänkandet kommer den 18  januari, så det finns anledning till att återkomma till förslaget då argumentationen bakom finns presenterad.  En del verkar förvånade över att de föreslår att rösträttsåldern ska sänkas på försök i kommunala val först, men det är inte så konstigt. Rösträttsåldern i riksdagsval regleras i regeringsformen, vilken inte är lika enkel att ändra som kommunallagen, där rösträttsålder i kommunala val preciseras. Det kan även vara klokt att utvärdera ett försök innan en förändring görs. Det är dock lite oroväckande att utredningen verkar föreslå att kommunerna själva ska få ansöka om att få genomföra ett sådant försök. Det vore att föredra om försökskommunerna valdes ut slumpmässigt, helst bland alla kommuner men åtminstone bland de kommuner som anmält intresse. En sådan design skulle göra möjligt att göra en bättre utvärdering av försöket.

Nåväl, 2016 är här och än finns hopp om att hålla mina nyårslöften. Bland dem finns löftet om att arbeta mer strukturerat. Om det faller väl ut ska jag försöka dela med mig av tips här på bloggen. Jag tänker även försöka vara lite flitigare här framöver, men det är dock inte något löfte.
