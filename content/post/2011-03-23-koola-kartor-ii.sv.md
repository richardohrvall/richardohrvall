---
title: Koola kartor II
author: Richard Öhrvall
date: '2011-03-23'
categories:
  - kartor
  - Visualisering av data
slug: koola-kartor-ii
---

Jag ska snart börja blogga om något annat, kanske lite om Socialdemokraterna inför kongressen, men först ytterligare ett inlägg om kartor. Jag nämnde [i ett tidigare inlägg](https://richardohrvall.rbind.io/2011/03/koola-kartor-i/) att Eric Fischer gör otroligt fascinerande kartor. Förra året skapade han en uppsättning kartor som både är innovativa och spännande. Vad han gjorde var att utnyttja [API:n ](https://sv.wikipedia.org/wiki/Application_Programming_Interface)avseende bilder på [Flickr ](https://www.flickr.com/)och [Picasa ](https://picasaweb.google.com/home)för att få ut information om var, geografiskt sett, de bilder som finns där är tagna (genom bildernas [geotaggar](https://en.wikipedia.org/wiki/Geotagging)).

Han har även tagit med information kring vilka foton som har tagits av samma fotograf. Därefter har han för olika städer kollat var bilder har tagits och om dessa bilder fotats av turister eller lokalinvånare (locals). För att definieras som lokalinvånare i en stad ska fotografen i fråga ha tagit kort i just den staden under en månad eller mer. De ställen där lokalinvånare har tagit kort har han markerat med en blå punkt på kartan. De platser där kort har tagits av fotografer som verkar vara lokalinvånare i någon annan stad, och alltså är turister i den aktuella staden, har markerats med röda punkter. Vissa fotografer har inte gått att definiera och de platser där de har tagit kort markeras med gula punkter (Fischer säger själv att de förmodligen är turister).  Om en person tagit två bilder inom 10 minuter har han skapat en linje mellan de två punkterna.

Resultatet är fascinerande kartor över världens städer där man kan se var turisterna rör sig och fotar och var lokalinvånarna väljare att föreviga vad de ser. Visst, man kan fundera och problematisera kring upplägget och definitionerna, eller så kan man bara njuta av de spännande kartorna.

_Så här ser Stockholm ut (klicka på bilden för att se bättre):_

[![Locals and Tourists #23 (GTWA #19): Stockholm](https://farm5.static.flickr.com/4067/4671544537_cf790ff599.jpg)](http://www.flickr.com/photos/walkingsf/4671544537/)

Kolla gärna in [alla motsvarande kartor över andra städer](https://www.flickr.com/photos/walkingsf/sets/72157624209158632/).
