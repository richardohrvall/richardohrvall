---
title: SD:s starkaste fäste
author: Richard Öhrvall
date: '2010-11-11'
slug: sds-starkaste-faste
---

Sverigedemokraternas intåg i riksdagen har gett upphov till mycket diskussion. Att de kom in var inte någon överraskning givet opinionsmätningarna inför valet. Jag har även tidigare, tillsammans med Gissur Ó Erlingsson och Karl Loxbo, skrivit om att SD förmodligen nått ett än bättre resultat 2006 om de hade varit lokalt aktiva i fler kommuner än vad som var fallet då (se ["Supply Equals Success? The Sweden Democrats' Breakthrough in the 2006 Local Elections"](http://swopec.hhs.se/ratioi/abs/ratioi0132.htm)). Och i 2010 års val var de på plats i fler kommuner än tidigare (de ställde upp med valsedlar i 234 av 290 kommuner).

I riksdagsvalet 2010 fick SD det största stödet i [valdistriktet ](http://www.val.se/det_svenska_valsystemet/ordlista/index.html#v)Almgården i Malmö. Där röstade 30,0 procent på SD, vilket innebar en uppgång med 11,9 procentenheter i förhållande till 2006 års val. Intill Almgården går Inre Ringvägen. Och på andra sidan vägen ligger Rosengård och  valdistrikten Herrgården, Östra Örtagården, Västra Örtagården och Törnrosen. De är även de fyra valdistrikt där Socialdemokraterna har sitt starkaste stöd (81,5-87,5 procent). Två partiers starkaste fästen skilda av en väg. Det här är även områden som utmärker sig på andra sätt: Almgården är det valdistrikt i Malmö med minst andel med eftergymnasial utbildning och de andra fyra valdistrikten utgör de valdistrikt med störst andel utrikes födda (Almgården är ganska genomsnittligt i det avseendet).

Möjligen kan 2010 års valresultat ge upphov till ett nyvaknat intresse för att studera den politiska geografin och kanske återupptäcka sådana föregångare som den bortgångne professorn Sven Rydenfelt. Så om ni ser ett antal män med illasittande kavajer  som vandrar längs Inre Ringvägen - frukta intet det är nog bara statsvetare som gör fältobservationer.

![](/img/wp/sd_malmö2010-300x289.png)

_Det mörkröda distriktet är Almgården och det ljusa distriktet intill är Herrgården. Klicka på kartan för större bild._
