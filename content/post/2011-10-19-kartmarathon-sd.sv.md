---
title: 'Kartmarathon: SD'
author: Richard Öhrvall
date: '2011-10-19'
categories:
  - kartor
  - valstatistik
  - Visualisering av data
slug: kartmarathon-sd
---

Då har vi nått sista delen av min kartkavalkad där jag visat riksdagspartiernas stöd i olika delar av landet. Det kommer nog fler kartor framöver, men låt oss först avsluta detta. Turen har nu kommit till Sverigedemokraterna. Kartan nedan visar stödet för SD i riksdagsvalet 2010 efter valdistrikt. Som framgår av [min inledning](https://richardohrvall.rbind.io/2011/10/kartmarathon/) av den här serien av inlägg har jag delat upp valdistrikten i fyra kategorier. De 5 668 valdistrikten i 2010 års riksdagsval fördelar sig då efter dessa fyra kategorier enligt följande för SD:

  1. Mer än dubbelt så stort stöd i förhållande till riket totalt eller större (>2*riksresultatet):** 325 distrikt**

  2. Stödet mer än 50 procent över stödet i riket totalt (>1,5*riksresultatet), dock ej i kategori 1: **546 distrikt**

  3. Stödet större än i riket totalt, dock ej i kategori 1 eller 2: **1 684 distrikt**

  4. Stödet som i riket totalt eller lägre: **3 113 distrikt**

Som framgår av kartan har SD sitt starkaste stöd i Skåne och Blekinge (klicka på kartan för en större bild). Det är inte något förvånande: det var i södern som de fick sina första framgångar på lokal nivå och det är även därifrån som många i den nuvarande ledningen kommer. Allra starkast stöd i 2010 års riksdagsval hade SD i distriktet Almgården i Malmö, läs mer om det i [ett blogginlägg som jag skrev förra året](https://richardohrvall.rbind.io/2010/11/sds-starkaste-faste/). Fast det är inte bara i de södra delarna av Sverige som SD har förhållandevis starkt stöd, utan även i distrikt längre norrut. Och då är det mer inland än kust som gäller. I norra Norrland är stödet svagare, men även där finns distrikt där partiet får större stöd än rikssnittet.

Härmed är min kartkavalkad till ända. För kartor för samtliga övriga riksdagspartier, se tidigare inlägg här på bloggen. Jag har lite tankar på nya kartor, så det kommer säkert mer snart. Om ni har idéer på kartor ni vill se får ni gärna höra av er. Alla kartor i den här serien är i 180 dpi. Om ni skulle behöva dem i bättre upplösning, säg till.

![](/img/wp/ri2010_sd.jpg)

_Kartan är framtagen i ArcGIS, information om valdistriktens utformning kommer från Valmyndigheten och valstatistiken kommer från SCB._
