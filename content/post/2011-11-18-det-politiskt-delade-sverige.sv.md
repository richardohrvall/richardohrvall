---
title: Det politiskt delade Sverige
author: Richard Öhrvall
date: '2011-11-18'
categories:
  - kartor
  - valstatistik
slug: det-politiskt-delade-sverige
---

Det är många bollar i luften just nu, men förhoppningsvis kan jag få loss lite tid för bloggande framöver. Jag har tänkt lägga ut en serie kartor över Stockholms politiska geografi. Vi får se. I dag bjuder jag på en karta över Sveriges politiska geografi, illustrerat genom skillnaden i röststöd mellan de två blocken i 2010 års riksdagsval. Det är ett sätt att sammanfatta vad jag tidigare har redovisat efter parti (se tidigare blogginlägg). Data är redovisat efter valdistrikt. Jag har för varje valdistrikt tagit differensen i stöd mellan alliansen (M+C+FP+KD) och de rödgröna (S+V+MP) och utifrån det delat upp de 5 668 distrikten i 2010 års riksdagsval i 7 kategorier enligt följande:

  * mer än 40 procentenheters övervikt för de rödgröna (451 distrikt)

  * 30-40 procentenheters övervikt för de rödgröna (352 distrikt)

  * 20-30 procentenheters övervikt för de rödgröna (482 distrikt)

  * Mellan 20 procentenheters övervikt för de rödgröna och 20 procentenheters övervikt för alliansen (2 655 distrikt)

  * 20-30 procentenheters övervikt för alliansen (593 distrikt)

  * 30-40 procentenheters övervikt för alliansen (472 distrikt)

  * Mer än 40 procentenheters övervikt för alliansen (663 distrikt)

De distrikt där det är förhållandevis jämnt mellan blocken är gråa i kartan. Annars gäller rött för de rödgröna och blått för alliansen, och mörkare färg betyder starkare övertag för respektive block (klicka på kartan för större bild). Värt att notera är att det alltså är 1 114 distrikt där differensen i stöd mellan de två blocken är större än 40 procentenheter, vilket motsvarar en femtedel av distrikten. Det är en stor skillnad, t.ex. 70-30 i övervikt eller 65-25 (då SD och andra övriga partier också tar röster summerar blockens andelar oftast inte till 100 procent) eller än större skillnader. Som ni ser har blocken olika starkt stöd i olika delar av landet: det är i hög grad norr mot söder, även om det finns enklaver insprängda på respektive håll. I de större städerna blir valdistrikten så små att det kan vara svårt att urskilja dem i en karta av det här slaget. Jag har dock tänkt ta fram en del storstadskartor, men det får bli senare.

![](/img/wp/ri2010_rg_allians.jpg)

_Kartan är framtagen i ArcGIS, information om valdistriktens utformning kommer från Valmyndigheten och valstatistiken kommer från SCB._
