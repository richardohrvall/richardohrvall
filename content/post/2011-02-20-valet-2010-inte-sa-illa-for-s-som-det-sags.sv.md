---
title: Valet 2010 inte så illa för S som det sägs
author: Richard Öhrvall
date: '2011-02-20'
categories:
  - valstatistik
slug: valet-2010-inte-sa-illa-for-s-som-det-sags
---

Socialdemokraternas resultat i 2010 års val har beskrivits som katastrofalt av såväl partiföreträdare som politiska kommentatorer (och säkert även av retorikexperter). I media har det framhållits att det är partiets sämsta valresultatet i riksdagsval sedan 1914. [Socialdemokraternas egen valanalys](http://www.socialdemokraterna.se/upload/Kriskommissionen/Valanalys2010.pdf) upprepar detta bistra konstaterande.

Jag kan nu bjuda er på följande scoop: detta är helt enkelt inte sant. Det hela bygger på ett missförstånd. I de historiska redovisningar av valresultat som många vänder sig till är Socialdemokraternas valresultat i en del tidiga val sammanslagna med resultaten för Sveriges Socialdemokratiska vänsterparti (SSV). I [andrakammarvalet 1920](http://www.scb.se/Grupp/Hitta_statistik/Historisk_statistik/_Dokument/Valstatistiken/Valstatistik%20Riksdagsmannavalen%20varen%201918%201919%201920.pdf) fick S endast 29,7 procent (SSV fick 6,4 procent). Och jag ska erkänna att detta redan har påpekats av statsvetaren Peter Esaiasson, som förmodligen är en av dem som kan historiska val bäst, men få verkar ha lyssnat på honom. Det är väl en del av det fenomen som innebär att media oftast inte vänder sig till de forskare som kan mycket om något, utan hellre till de forskare kan uttala sig om allt oavsett kunskap.

Så, socialdemokrater, läget är inte så illa som ni tror, 2010 års riksdagsval är inte det sämsta på 96 år, utan blott det sämsta på 90 år. Visst känns allt bättre nu?
