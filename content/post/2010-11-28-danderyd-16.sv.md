---
title: Danderyd 16
author: Richard Öhrvall
date: '2010-11-28'
categories:
  - valstatistik
slug: danderyd-16
---

I svenska val är valdistrikt den minsta geografiska enheten. Valdistrikt är det område som är knutet till en vallokal. Storleken kan variera rejält - från ett kvarter i en större stad till ett vidsträckt område på landsbygden. I 2010 års riksdagsval fanns det total sett 5 668 valdistrikt. Som jag nämnt [tidigare](https://richardohrvall.rbind.io/2010/11/sds-starkaste-faste/) hade Sverigedemokraterna sitt starkaste stöd i valdistriktet Almgården i Malmö. Ett annat valdistrikt som utmärker sig är Danderyd 16. Det är Alliansens starkaste fäste. I 2010 års val röstade där 98,7 procent på något av allianspartierna. Det innebar en uppgång i förhållande till 2006 års val då blott 96,8 procent gjorde så. Trots att Alliansen gick fram där backade Moderaterna med 16,1 procentenheter, från 74,0 till 57,9 procent. Danderyd 16 är inte unikt i det avseendet, utan M har tappat i en hel del av sina starkaste fästen. En förklaring kan vara taktikröster på andra borgerliga partier. Men det verkar inte vara huvudförklaringen då M tappade rejält i Danderyd 16 även i valet till kommunfullmäktige. Visserligen backade de inte lika mycket som i riksdagsvalet, men de tappade ändå 11,5 procentenheter.

För att förstå hur starka Alliansen är i Danderyd 16 är det bättre att uttrycka valresultatet i antal. Det var i 2010 års riksdagsval 887 personer som var röstberättigade i Danderyd 16. Av dem var det 788 personer, eller 88,8 procent, som röstade (möjligen är det en liten underskattning då röster från personer som förtidsröstar riktigt sent förs till en egen grupp och kommer inte med i statistiken för de enskilda valdistrikten, men det spelar mindre roll i sammanhanget). Av dessa 788 personer röstade 2 blankt. Ingen lade någon ogiltig röst i valurnan. Alltså fanns 786 röster att fördelar mellan de politiska partierna. Allianspartierna plockade hem 776 av dem. De Rödgröna fick endast 5 röster! Miljöpartiet och Vänsterpartiet fick varsin. Socialdemokraterna fick 3 röster. Det är inte utan att man tänker sig att det är en familj där de två föräldrarna och storebror röstar på S och lillebror och lillasyster röstar på V respektive MP. Eller är det kanske bara borgerliga väljare som tagit fel valsedel? För övrigt fick Sverigedemokraterna lika många röster som S i Danderyd 16. Feministiskt initiativ och Piratpartiet fick varsin röst.

Danderyd 16 är även det valdistrikt i landet som har den högsta medelinkomsten. Andelen högutbildade är inte störst där, men distriktet ligger i det absoluta toppskiktet. Om ni vill höra mer om valresultat på valdistriktsnivå kan ni kolla in[ SCB:s demokratidag på SVT-play](http://svtplay.se/v/2180302/scb_s_demokratidag_del_1) (jag dyker upp och pratar valdistrikt ungefär 29 minuter in i programmet).
