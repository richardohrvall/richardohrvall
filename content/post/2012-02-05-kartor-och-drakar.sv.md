---
title: Kartor och drakar
author: Richard Öhrvall
date: '2012-02-05'
categories:
  - kartor
  - valstatistik
slug: kartor-och-drakar
---

Det har varit lite tyst här på bloggen. Det betyder dock inte att jag har varit inaktiv, utan tvärtom har en hel del hänt och förhoppningsvis har jag möjlighet att berätta mer snart. Det har blivit drakens år och som ett nyårslöfte har jag tänkt prioritera hårdare, ge färre löften, fokusera mer på vissa saker och säga nej till andra. I linje med det kan jag inte lova att det blir mer bloggande, men det är i alla fall ambitionen.

Det är snart fyra veckor sedan DN publicerade [en artikel](http://www.dn.se/nyheter/politik/geografin-fargar-sveriges-politiska-landskap) om de politiska kartor som jag redan tidigare hade lagt ut här på bloggen. Jag har fått väldigt många kommentarer kring artikeln. De flesta har varit positiva - tack för det! Det är roligt att så många verkar uppskatta kartor som ett sätt att illustrera statistik. Några har dock framfört kritik.

En del har ifrågasatt valet av färger för de olika partierna (på Flashback finns en hel tråd med konspirationsteorier kring detta). Det är dock DN som har valt färger för partierna i deras artikel och jag vet inte hur de har resonerat. Här på bloggen har jag valt färger som ligger i linje med vad partierna själva använder. När det gäller Sverigedemokraterna är det dock lite svårare att välja färg: de använder själva blått och gult, men det finns redan två partier som använder blått och gult är en svår färg att använda i de här sammanhangen. Jag valde därför att använda orange istället (och gult blir därmed ett skalsteg).

Vissa kommentarer har att göra med att kartorna avser partiernas _relativa_ stöd, det vill säga att även i ett valdistrikt där Kristdemokraterna är jämförelsevis starka och Socialdemokraterna jämförelsevis svaga kan Socialdemokraterna fortfarande vara det starkare av de två partierna. Detta då Socialdemokraterna totalt sett är mycket större än Kristdemokraterna. Att visa det relativa stödet är själva poängen med kartorna, men det är mycket möjligt att det kunde framgå än tydligare av artikeln. De flesta verkar dock ha förstått upplägget, och  här i bloggen tycker jag att tillvägagångssättet är utförligt förklarat.

Det som ingen, såvitt jag sett, ifrågasatt är valet av klassindelning. Andra indelningar skulle ge en delvis annan bild, men jag tycker att den valda indelningen har tydliga förtjänster. Jag har dock en ny uppsättning kartor på gång och de har av olika skäl en annan indelning.

Om ni själva vill kolla kartor över partiernas stöd i olika valdistrikt kan jag rekommendera att kolla in [SCB:s interaktiva kartor över valen 2010](http://www.scb.se/Pages/List____296469.aspx). SCB anordnar även [ett seminarium kring dessa kartor den 8 mars i Stockholm](http://www.scb.se/Pages/Form____326828.aspx).
