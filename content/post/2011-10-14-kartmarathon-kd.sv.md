---
title: 'Kartmarathon: KD'
author: Richard Öhrvall
date: '2011-10-14'
categories:
  - kartor
  - valstatistik
  - Visualisering av data
slug: kartmarathon-kd
---

Dag tre i kartkavalkaden. Turen har nu kommit till Kristdemokraterna. Kartan nedan visar stödet för KD i riksdagsvalet 2010 efter valdistrikt. Som jag nämnde i [min inledning](https://richardohrvall.rbind.io/2011/10/kartmarathon/) av den här serien av inlägg har jag delat upp valdistrikten i fyra kategorier. De 5 668 valdistrikten fördelar sig då enligt följande för KD (_korrigerat 15 oktober_):

  1. Mer än dubbelt så stort stöd i förhållande till riket totalt eller större (>2*riksresultatet): **267 distrikt**

  2. Stödet mer än 50 procent över stödet i riket totalt (>1,5*riksresultatet), dock ej i kategori 1: **434 distrikt**

  3. Stödet större än i riket totalt, dock ej i kategori 1 eller 2: **1 533 distrikt**

  4. Stödet som i riket totalt eller lägre: **3 434 distrikt**

Kartan över KD:s stöd skiljer sig från tidigare kartor för [C](https://richardohrvall.rbind.io/2011/10/kartmarathon-c/) respektive [FP](https://richardohrvall.rbind.io/2011/10/kartmarathon-fp/). Kristdemokraterna har ett antal starka fästen som ligger skilda delar av landet. Det gäller framför allt trakterna kring Jönköping, i Västerbottens inland (lästips: Torgny Lindgrens [Norrlands Akvavit](http://www.sydsvenskan.se/kultur-och-nojen/kultur_bocker/bokrecensioner/article266353/Ett-obrutet-masterskap.html)) och i nordligaste Norrbotten. Det sistnämnda gäller framför allt området kring byn [Kuttainen](http://sv.wikipedia.org/wiki/Kuttainen), där laestadianismen är stark (se mer [här](http://hem.passagen.se/netpain/)).  I morgon kommer alliansens fjärde part - Moderaterna.

![](/img/wp/ri2010_kd.jpg)

_Kartan är framtagen i ArcGIS, information om valdistriktens utformning kommer från Valmyndigheten och valstatistiken kommer från SCB._
