---
title: 'Boktips: Maphead'
author: Richard Öhrvall
date: '2012-08-23'
categories:
  - böcker
  - kartor
slug: boktips-maphead
---

Efter en ovanligt lång och skön semester är jag tillbaka i Grottekvarnen, eller i alla fall åter i arbete. Under sommaren har jag läst en hel del böcker; i huvudsak skönlitteratur, såsom Don DeLillo, Knausgård, Max Berry med flera. Men även en del vetenskapliga och populärvetenskapliga böcker har jag hunnit med. I den senare kategorin kan jag rekommendera [Thinking, Fast and Slow av Daniel Kahneman](http://www.adlibris.com/se/product.aspx?isbn=0141033576) (även om jag inte gillar att det står "Winner of the Nobel Prize" på omslaget - ja, jag är en av dem) och framför allt [Ken Jennings Maphead](http://www.adlibris.com/se/product.aspx?isbn=1439167184). Ken är nog inte så känd i Sverige, men i USA är han känd som en av stormästarna i Jeopardy. Han var för övrigt en av de två personer som försvarade mänsklighetens färger i specialomgången av Jeopardy där människan stod mot maskinen. Den senare i form av IBM-datorn Watson (släkting till Deep Blue). Watson sopade banan med sina mänskliga motståndare. Den avslutande frågan i tävlingen avsåg Bram Stoker och alla deltagare svarade korrekt, men Ken Jennings skrev inte bara svaret utan lade även till inom parentes "I for one welcome our new computer overlord". En Simpsons-referens som visar den nördiga humor som Jennings besitter (den avslutande omgången av Jeopardy-matchen kan ses [här](http://www.youtube.com/watch?feature=endscreen&v=o6oS64Bpx0g&NR=1)) och som återkommer i boken Mapheads.

![](http://4.bp.blogspot.com/-bJ7KsZRLlI4/Twnxm6jRPVI/AAAAAAAABAo/nlVNC24ZPhg/s320/m_Maphead%2BBook.jpg)

Visserligen fick Jennings se sig besegrad av Watson, men han besitter ändå enorma kunskaper inom en rad skilda områden, inte minst kring kartor och geografi. Boken Mapheads är späckad med intressanta fakta kring kartor, projektioner, kartors roll i historien, amerikaners bristande kartkunskaper och de fantastiska världar som kartor bokstavligen kan öppna. Allt presenterat på ett lättillgängligt och roligt sätt. Boken är även fylld med historier kring olika personer som har extrema intressen som rör kartor eller geografi. Det kan gälla personer som med en besatthet vill besöka udda vägkorsningar eller alla världens länder, eller personer låtit geocachandet nå sjukliga nivåer. Jennings berättar även om olika personer som i skilda skeenden spelat mer eller mindre betydelsefulla roller i kartans historia, som exempelvis ingenjören Harry Beck som år 1931 designade den fantastiska kartan över Londons tunnelbana. Becks inspiration var bilden av ett kretskort och därför skapade han en karta som inte var geografiskt korrekt, men väldigt illustrativ. Om du gillar kartor kommer du att älska boken och om du inte gillar kartor kommer du att göra det efter att ha läst boken. Eller som Matti Alkberg sjunger:

_Säg det till mig, kolla på dig själv
vilken kartskalle, det blev utav dig _
