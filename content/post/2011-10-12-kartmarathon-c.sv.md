---
title: 'Kartmarathon: C'
author: Richard Öhrvall
date: '2011-10-12'
categories:
  - kartor
  - valstatistik
  - Visualisering av data
slug: kartmarathon-c
---

Ja, då kör vi igång kavalkaden av kartor. Då jag tar partierna i bokstavsordning börjar vi med Centerpartiet. Kartan visar stödet för C i riksdagsvalet 2010 efter valdistrikt. Som jag nämnde i [mitt inledande inlägg](https://richardohrvall.rbind.io/2011/10/kartmarathon/) i den här serien av inlägg har jag delat upp valdistrikten i fyra kategorier. De 5 668 valdistrikten fördelar sig då enligt följande för C (_korrigerat 15 oktober_):

  1. Mer än dubbelt så stort stöd i förhållande till riket totalt eller större (>2*riksresultatet):**610 distrikt**

  2. Stödet mer än 50 procent över stödet i riket totalt (>1,5*riksresultatet), dock ej i kategori 1: **487 distrikt**

  3. Stödet större än i riket totalt, dock ej i kategori 1 eller 2: **1 083 distrikt**

  4. Stödet som i riket totalt eller lägre: **3 488 distrikt**

Kartan för C visar ett problem med koropletkartor: det ser ut som om C har ett stöd över riksresultaten i större delen av landet. Och det är sant rent geografiskt, men inte när det gäller röster. Stödet för C är starkare i det större, mer glest befolkade valdistrikten. Om ni tittar närmare på kartan (klicka på den för att se en större bild) så ser ni att stödet för C är lågt i Stockholm, Göteborg och Malmö där många människor bor. I Småland är stödet större, vilket kan förklara den dialekt som många av partiets företrädare numera har.

**

![](/img/wp/ri2010_c.jpg)

**_Kartan är framtagen i ArcGIS, information om valdistriktens utformning kommer från Valmyndigheten och valstatistiken kommer från SCB._
