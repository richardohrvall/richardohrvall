---
title: En kvittrande opinion
author: Richard Öhrvall
date: '2012-02-24'
categories:
  - data
  - opinionsmätningar
slug: en-kvittrande-opinion
---

Opinionsmätare har problem: det är allt svårare att få tag på urvalspersoner och de personer som man får tag på vägrar i allt högre grad att medverka vid intervju. Följden är ett allt större bortfall. Nu redovisas sällan bortfall och ingen som kommenterar opinionsmätningar verkar bekymra sig kring vilka personer det egentligen är som uttrycker den opinion som man drar långtgående slutsatser ifrån (får anledning att återkomma kring detta och det vilseledande begreppet "representativt urval").

Fast det är ändå kostsamt och tidsödande att samla in data kring den allmänna opinionen, i synnerhet när folk är motvilliga att ställa upp. Denna motvillighet är en aning paradoxal: samtidigt som det finns en tilltagande motvilja kring att medverka i opinionsmätningar delar allt fler fritt med sig av sina åsikter via olika social medier.  Det är inte konstigt att några har slagit ihop ett och ett och fått ihop mer eller mindre seriösa affärsidéer, ibland beväpnade med en hel arsenal floskler. Men det finns undantag, som[ Crimson Hexagon](http://www.crimsonhexagon.com/), ett företag som bland andra har statsvetarprofessorn [Gary King](http://gking.harvard.edu/) som grundare. I [en intressant artikel i ämnet i Wall Street Journal](http://online.wsj.com/article/SB10001424052970203646004577213242703490740.html) säger King att de vill fånga åsikterna hos de personer som uttrycker åsikter. Det är dock inte så enkelt som det kan låta. Det gäller att med automatiserad, datormässig behandling att fånga och förstå ironi, sarkasm och nya ord och förkortningar. Men om man lyckas är belöningen stor: man kan kan då till en billig penning mycket snabbt fånga åsikter. Frågan är bara vad det är för åsikter man fångar. Vissa, som företaget [General Sentiment](http://www.generalsentiment.com/), har enligt samma artikel ambitionen att förutspå utfallet i både Republikanernas primärval och det kommande presidentvalet. King är mer tveksam till om sociala medier är lämpliga för det.

Helt klart har på senare år nya möjligheter för såväl opinionsmätning som forskning öppnats. Det gäller både tillgång till öppna data, men även, som i det här fallet, data som genereras av användare och som finns fritt tillgänglig att samla in och analysera. Eftersom Facebook är ett slutet system är möjligheterna att använda data där mindre, om man inte lyckas samarbeta med företaget, men data från Twitter kan enkelt samlas in. Självklart kommer det här att komma till Sverige inom en inte alltför avlägsen framtid (om det inte redan finns?). Det öppnas spännande möjligheter, tyvärr kommer vi nog att få se avigsidorna också: skulle inte förvåna mig om Aftonbladet en vacker dag har opinionsmätningar baserade på twitter-kommentarer, men med en betryggande formulering om att de baseras på "ett riksrepresentativt urval".

_Läs även The Numbers Guy [bloggpost i ämnet](http://blogs.wsj.com/numbersguy/mining-tweets-for-public-opinion-1118/). Och följ mina kvittrande åsikter: <http://twitter.com/richardohrvall>_
