---
title: 'Kartmarathon: S'
author: Richard Öhrvall
date: '2011-10-17'
categories:
  - kartor
  - valstatistik
  - Visualisering av data
slug: kartmarathon-s
---

Jag börjar se slutet av min kartkavalkad, men än återstår några partier. I dag har turen kommit till Socialdemokraterna. Kartan nedan visar stödet för S i riksdagsvalet 2010 efter valdistrikt. Valdistrikt är den minsta Richard Öhrvallistrativa enheten vid svenska val. Ett valdistrikt består vanligen av 800-1200 personer och varje valdistrikt har en vallokal. Storleken kan variera rejält – från ett kvarter i en större stad till ett vidsträckt område på landsbygden.Som framgår av [min inledning](https://richardohrvall.rbind.io/2011/10/kartmarathon/) av den här serien av inlägg har jag delat upp valdistrikten i fyra kategorier. De 5 668 valdistrikten i 2010 års riksdagsval fördelar sig då enligt följande för S:

  1. Mer än dubbelt så stort stöd i förhållande till riket totalt eller större (>2*riksresultatet):** 101 distrikt**

  2. Stödet mer än 50 procent över stödet i riket totalt (>1,5*riksresultatet), dock ej i kategori 1: **807 distrikt**

  3. Stödet större än i riket totalt, dock ej i kategori 1 eller 2: **1 906 distrikt**

  4. Stödet som i riket totalt eller lägre: **2 854 distrikt**

Det är inte så förvånande att kartan över det politiska stödet för S ser ut som motsatsen till [motsvarande karta för M](https://richardohrvall.rbind.io/2011/10/kartmarathon-m/). Detta då de är de två största partierna och står på varsin sida i blockpolitiken. Stödet för S är starkare i norr än i söder (klicka på kartan för större bild). Och i söder är det mer östkust än västkust. En intressant fråga är hur stödet har utvecklats över tid, men det får jag återkomma till senare. Först måste jag avsluta det här projektet. Av tekniska skäl har jag valt att avvika från min ursprungliga tanke om att ta partierna i bokstavsordning, så i morgon kommer en karta för Vänsterpartiet och på onsdag kommer Sverigedemokraterna (övriga partiers kartor finns redan här på bloggen).

![](/img/wp/ri2010_s.jpg)

_Kartan är framtagen i ArcGIS, information om valdistriktens utformning kommer från Valmyndigheten och valstatistiken kommer från SCB._
