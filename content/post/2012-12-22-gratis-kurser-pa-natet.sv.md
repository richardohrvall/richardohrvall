---
title: Gratis kurser på nätet
author: Richard Öhrvall
date: '2012-12-22'
categories:
  - data
  - statistik
  - Visualisering av data
slug: gratis-kurser-pa-natet
---

Så här i jultider och inför det kommande året kan det vara värt att tipsa om ett antal kurser på nätet som alla är gratis:

**Statistics 110** Grundläggande statistikkurs med mycket om sannolikhetslära. Föreläsare är Joe Blitzstein från Harvard. Kursen består i huvudsak av ett antal videolektioner som finns tillgängliga via [iTunes här](https://itunes.apple.com/us/course/statistics-110-probability/id502492375).

**Introduction to Inforgraphics and Data Visualization.** En kurs i visualisering av data som ges av Knight Center for Journalism in the Americas, University of Texas. Föreläsare är Alberto Cairo, University of Miami, som nyligen kom ut med den intressanta boken [The Functional Art](http://www.amazon.com/Functional-Art-introduction-information-visualization/dp/0321834739). Kursen pågår under sex veckor och består av ett antal videolektioner och inlämningsuppgifter. Det krävs inte någon erfarenhet av datorprogram för visulisering eller några statistikkunskaper, till och med en journalist bör klara av kursen. Den inleds den 12 januari, läs mer [här](https://knightcenter.utexas.edu/course/introduction-inforgraphics-and-data-visualization-january-2013).

**Computing for data analysis**. En kurs vid Coursera med Roger D Peng som föreläsare. Peng forskar vid Johns Hopkins Bloomberg School of Public Health och är en av personerna bakom bloggen [Simply Statistics](http://simplystatistics.org/). Han beskriver kursen på bloggen [här](http://simplystatistics.org/2012/12/14/computing-for-data-analysis-returns/). Det är också en kurs med videoföreläsningar och inlämningsuppgifter. Den är fokuserad på programmering snarare än analys och med programmering avses programmering i statistikprogrammet R. För den som inte har vana av programmering eller R kan den vara lite krävande, men alls inte omöjlig om man lägger ned lite tid. Du kan anmäla dig [här](https://www.coursera.org/course/compdata).

**Data analysis**. En annan kurs vid Coursera som också handlar om dataanalys med hjälp av R. Föreläsare är Jeff Leek, som precis som Roger D Peng forskar vid Johns Hopkins Bloomberg School of Public Health och är en av personerna bakom bloggen [Simply Statistics](http://simplystatistics.org/). Kursen har inte getts tidigare, men om jag förstår beskrivningarna rätt så ska den vara lite mer tillämpad än Pengs kurs. Du kan anmäla dig [här och även se en introduktionsfilm](https://www.coursera.org/course/dataanalysis).

Förutom den förstnämnda kursen är det möjligt att få ut någon form av certifikat som intygar genomgången kurs. Jag är dock tveksam till värdet av det, men varför inte om ni ändå tar kursen?
