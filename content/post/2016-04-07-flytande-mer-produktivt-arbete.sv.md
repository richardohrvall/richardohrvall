---
title: Flytande, mer produktivt arbete
author: Richard Öhrvall
date: '2016-04-07'
categories:
  - workflow
slug: flytande-mer-produktivt-arbete
---

De senaste veckorna har jag ägnat en del tid åt att fundera på olika sätt som jag skulle kunna effektivisera mitt arbete. Förhoppningen  är att den investeringen i tid ska visa sig vara klok. Även om jag nu har arbetat länge med att analysera datamaterial, läsa forskningsresultat och skriva, och lärt mig en hel del under den tiden, så tror jag att det finns utrymme för att använda tiden mer effektivt - att nå ett bättre flyt.

Jag tänker skriva ett antal bloggposter för att teckna ned en del tips och lösningar som har visat sig fungera väl för mig. Men även några nymodigheter som ännu är under utvärdering. Förhoppningsvis har någon annan nytta av dessa inlägg och kanske undviker en del återvändsgränder jag har besökt.

I skrivande stund har jag inte riktigt bestämt vad jag ska ta upp, men jag tänker mig skriva en del om val av program för  referenshantering, tidshantering, system för anteckningar och struktur för mappar och filer. De kommer dock inte att komma i någon genomtänkt ordning, men jag kommer att lägga alla inlägg under kategorin 'workflow', så efter en tid kommer det att bli möjligt att läsa dem i valfri ordning.
