---
title: Koppla Evernote och anteckningar till Zotero
author: Richard Öhrvall
date: '2016-07-07'
categories:
  - workflow
  - Zotero
slug: koppla-evernote-och-anteckningar-till-zotero
---

Jag har i ett antal bloggposter gett tips om hur man kommer igång med referenshanteringssystemet Zotero (se [här](https://richardohrvall.rbind.io/category/zotero/)).  Här kommer ytterligare ett litet tips. I Zotero kan man lägga till en anteckning till en viss post. Det gör man genom att markera den posten, högerklicka och välja Lägg till anteckning. Då får man upp en liten ruta där man kan skriva anteckningar kring den aktuella referensen. Dessa anteckningar blir därmed sökbara i Zotero, vilket kan underlätta om man letar efter en källa som man har gett någon specifik kommentar till.

Om man bara vill sätta en viss etikett på en referens markerar man bara posten, väljer fliken etiketter i Zoteros högerspalt och där lägger till en etikett. Det går sedan att söka efter specifika etiketter, vilket kan vara ett smart sätt att leta efter en viss typ av artiklar.

Ifall man, som jag, skriver anteckningar i Evernote när jag läser böcker och artiklar kan det vara en poäng att även koppla dem till Zotero. Då får man först hämta en länk till den anteckningen i Evernote. Det gör man genom att öppna anteckningen, välja Anteckning i menysystemet och där Kopiera länk till anteckning. Evernote har ändrat så att dessa länkar numera går till en webbsida med anteckningen. Det har sina fördelar, men nackdelen är att länken inte fungerar om man inte är uppkopplad mot internet. Om man håller inne CTRL samtidigt som man klickar i menysystemet får man istället en länk till Evernote-programmet lokalt på datorn, vilket i alla fall jag tycker är att föredra.

För att koppla den länken går man till den aktuella posten i Zotero, högerklickar och väljer Lägg till bilaga/Bifoga länk till URI.

![Skärmklipp 2016-07-05 14.35.19](/img/wp/Skärmklipp-2016-07-05-14.35.19.png)

Sedan klistrar man bara in länken till anteckningen i Evernote. Det går även att lägga till en beskrivande text. Det läggs därefter till en ny rubrik under den aktuella posten i Zotero och klickar man på den kommer man till anteckningarna i Evernote - mycket smidigt.
