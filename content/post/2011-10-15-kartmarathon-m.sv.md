---
title: 'Kartmarathon: M'
author: Richard Öhrvall
date: '2011-10-15'
categories:
  - kartor
  - valstatistik
  - Visualisering av data
slug: kartmarathon-m
---

I dag är det dag fyra i min kartkavalkad, och det är dags för Moderaterna. Någon har undrat varför det inte är Miljöpartiets tur om jag tar partierna i bokstavsordning. Det beror bara på att jag har gått på partiernas förkortningar. Då får jag även fördelen att jag kan beta av alla regeringspartier innan jag kan gå vidare med oppositionen. I vilket fall, kartan nedan visar stödet för M i riksdagsvalet 2010 efter valdistrikt. Som framgår av [min inledning](https://richardohrvall.rbind.io/2011/10/kartmarathon/) av den här serien av inlägg har jag delat upp valdistrikten i fyra kategorier. De 5 668 valdistrikten i 2010 års riksdagsval fördelar sig då enligt följande för M (_korrigerat 15 oktober_):

  1. Mer än dubbelt så stort stöd i förhållande till riket totalt eller större (>2*riksresultatet): **19 distrikt**

  2. Stödet mer än 50 procent över stödet i riket totalt (>1,5*riksresultatet), dock ej i kategori 1: **510 distrikt**

  3. Stödet större än i riket totalt, dock ej i kategori 1 eller 2: **1 829 distrikt**

  4. Stödet som i riket totalt eller lägre: **3 310 distrikt**

Det är värt att notera att det är jämförelsevis få valdistrikt där M har ett stöd som är mer än dubbelt så stort som riksresultatet. Samtidigt är M ett förhållandevis stort parti, så för att hamna i den kategorin krävs att de har lite över 60 procent av rösterna i ett valdistrikt. Om vi ser till kartan så har M starkt stöd i framför allt Stockholms län men även i delar av Västra Götaland och Skåne (klicka på kartan för en större bild). I norra Sverige är dock stödet förhållandevis svagt. Ett distrikt som sticker ut är [distriktet Transtrand i Malung-Sälen i Dalarna](http://www.val.se/val/val2010/slutresultat/R/valdistrikt/20/23/0502/index.html), där M fick 47 procent av rösterna i 2010 års riksdagsval.

För kartor för övriga allianspartier se: [C](https://richardohrvall.rbind.io/2011/10/kartmarathon-c/), [FP](https://richardohrvall.rbind.io/2011/10/kartmarathon-fp/) respektive [KD](https://richardohrvall.rbind.io/2011/10/kartmarathon-kd/). I morgon kommer Miljöpartiet.

![](/img/wp/ri2010_m1.jpg)

_Kartan är framtagen i ArcGIS, information om valdistriktens utformning kommer från Valmyndigheten och valstatistiken kommer från SCB._
