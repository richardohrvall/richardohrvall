---
title: Valstatistik på karta
author: Richard Öhrvall
date: '2011-03-14'
categories:
  - kartor
  - valstatistik
  - Visualisering av data
slug: valstatistik-pa-karta
---

Igår inledde jag vad jag hade tänkt bli en serie blogginlägg om kartor med [det här](https://richardohrvall.rbind.io/2011/03/kartor-var-syn-pa-varlden/). Jag är mycket intresserad av kartor i allmänhet, men framför allt gillar jag kartor över politiska förhållanden. Valstatistik kan ofta åskådliggöras på ett bra sätt med hjälp av kartor. Vanligen sker det i form av så kallade [koropletkartor](http://en.wikipedia.org/wiki/Choropleth_map). Med det avses kartor där olika områden får olika färg efter olika värden, t.ex. ju större stöd för Socialdemokraterna i olika kommuner desto mörkare röd färg.

En nackdel med sådana kartor är att de kan ge ett vilseledande intryck om storleken på områden inte motsvarar det som kartan ska åskådliggöra. Det gäller ofta kartor kring valresultat då vissa områden är stora till ytan men har få personer som bor där. Och när det gäller valresultat är det antalet personer, eller snarare antalet röster, som är av intresse. Om ett visst parti har starkt stöd i glest befolkade områden, men svagare stöd i mer tätbefolkade områden kan koropletkartan ge ett intryck av att partiet är starkare än vad som egentligen är fallet. Det syns exempelvis när man studerar valresultat i USA. Demokraterna är starkare i de mer tätbefolkade kustområdena och republikanerna är starkare i de mer centrala delarna, _the heartland_. Vi är vana att se valresultat från USA som det visas i kartan nedan.

_2008 års presidentval (karta hämtad från [Mark Newmans sajt](http://www-personal.umich.edu/~mejn/election/2008/))_

![](http://www-personal.umich.edu/~mejn/election/2008/statemapredbluer512.png)

Men om man skulle skapa en karta där delstaternas storlek motsvarade deras befolkning skulle kartan istället se ut så här (också hämtad från [Mark Newmans sajt](http://www-personal.umich.edu/~mejn/election/2008/)):

![](http://www-personal.umich.edu/~mejn/election/2008/statepopredblue512.png)

Ovanstående resonemang gäller även Sverige i och med att vi har stora, glest befolkade områden där de politiska sympatierna i allmänhet ligger en bit till vänster om hur det ser ut i mer tätbefolkade områden. Min tanke är att lägga ut en del kartor här på bloggen framöver. Men för den som är intresserad av att studera den svenska politiska geografin finns det en del som redan är tillgängligt, exempelvis kan man kolla in [SCB:s valstatistik på karta](http://www.scb.se/Pages/List____296469.aspx). Där går det att se valresultat på distriktsnivå. Det går även att se en del annan information kring valdistrikten och det finns olika specialfunktioner. Kartorna har lagts ut som ett första försök och avser 2006 års val, men nya kartor avseende 2010 års val är på gång.

Ett annat alternativ är [Valkoll](http://valkoll.se/). Jag har [tidigare berättat](https://richardohrvall.rbind.io/2011/02/politisk-promenad/) om den fantastiska appen Valkoll. De har även en webbsida där man kan knappa in sin hemadress, eller någon annan adress, och få reda på valstatistiken för det distriktet där adressen hör hemma. Både appen och webbsidan är utmärkta exempel på vad som kan skapas när myndigheter, i det här fallet Valmyndigheten, gör sina datamängder fritt tillgängliga.
