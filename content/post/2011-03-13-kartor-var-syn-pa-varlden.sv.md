---
title: Kartor & vår syn på världen
author: Richard Öhrvall
date: '2011-03-13'
categories:
  - kartor
  - valstatistik
  - Visualisering av data
slug: kartor-var-syn-pa-varlden
---

Som så många andra har jag med stort intresse följt utvecklingen i Nordafrika, den så kallade Jasminrevolutionen. I någon tidning fanns en faktaruta om Libyen där det framgick att landet är fyra gånger större än Sverige. Även om jag aldrig funderat på saken var jag lite förvånad över att Libyen är så pass stort. Förmodligen hänger det samman med de världskartor som man är uppväxt med.

Ett huvudproblem när man ska skapa världskartor eller liknande kartor är att representera en tredimensionell sfär som jorden i två dimensioner (jorden är inte riktigt en sfär, men det spelar mindre roll här). Det finns ett antal olika [kartprojektioner att välja bland](https://sv.wikipedia.org/wiki/Kartprojektion) som har olika förtjänster. Lite förenklat kan man säga att avvägningen är mellan vinkelriktighet och ytriktighet. Vilken kartprojektion som är mest lämplig beror framför allt på området som ska avbildas och syftet med kartan. Världskartor är ofta skapade med hjälpa av [Mercators projektion](https://en.wikipedia.org/wiki/Mercator_projection). Det är en kartprojektion ger en vinkelriktig karta som lämpar sig väl för navigering. En nackdel är dock att ytor blir förvrängda och de blir mer förvrängda ju längre från ekvatorn de befinner sig. Ett ofta nämnt exempel är att Grönland på dessa kartor framstår som lika stort som Afrika, trots att Afrika i själva verket är 14 gånger större. Även Sverige framstår som mycket större än vad som egentligen är fallet. Frågan är om inte denna förvrängda kartbild också har gett oss svenskar en förvrängd syn på vår betydelse i världen.

_Världskarta baserad på mercatorprojektion (från Wikipedia):_

![](https://upload.wikimedia.org/wikipedia/commons/thumb/7/74/Mercator-projection.jpg/400px-Mercator-projection.jpg)

På 1970-talet flammade det upp en debatt kring världskartor. Många argument kretsade kring att mercatorprojektionen framställer det rika Europa som större än det faktiskt är, samtidigt som det omvända gäller för Afrika. Mercatorprojektionen betraktades av vissa debattörer som en form av kartografisk imperialism. De förespråkade istället [Gall-Peters projektion](https://en.wikipedia.org/wiki/Gall-Peters_projection), som ger en mer rättvisande bild av länders storlek (även om det finns en hel del kontroverser kring detta, se föregående länk). Även om det finns nackdelar men den projektionen lyfter debatten en intressant fråga. Till den debatten kan man även föra frågan om vilka länder som befinner sig i kartans mitt. Med tanke på hur många som bor i Kina och på den teknologiska utvecklingen i Kalifornien fråga sig om inte dessa delar av världen borde vara mer centralt placerade även på kartor. Kartor är politik med andra ord.

_Världskarta baserad på Gall-Peters projektion (från Wikipedia):_

![](https://upload.wikimedia.org/wikipedia/commons/thumb/8/87/Gall-peters2.jpg/450px-Gall-peters2.jpg)

Hela den här frågeställningen togs upp i ett fantastiskt avsnitt av tv-serien Vita huset ([The West Wing](https://en.wikipedia.org/wiki/The_West_Wing)). I säsong 2, avsnitt 16 ["The Crackpot and These Women"](https://en.wikipedia.org/wiki/The_Crackpots_and_These_Women), är det "Big Block of Cheese Day"; en dag då personalen träffar företrädare för specialintressen som annars inte får någon större uppmärksamhet. CJ Cregg träffar "Organization of Cartographers for Social Equality" (bara namnet är underbart) som tar upp ovan nämnda diskussion. Se det underbara klippet nedan (och notera även att Josh Lyman får ett perfekt upplägg för ett sexskämt som han väljer att stå över).
https://youtu.be/n8zBC2dvERM
