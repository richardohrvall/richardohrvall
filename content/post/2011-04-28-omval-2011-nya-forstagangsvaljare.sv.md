---
title: 'Omval 2011: Nya förstagångsväljare'
author: Richard Öhrvall
date: '2011-04-28'
categories:
  - valstatistik
slug: omval-2011-nya-forstagangsvaljare
---

Omvalen i Västra Götaland och Örebro börjar närma sig. Jag har tänkt skriva några blogginlägg inför dessa val, även om det är mycket annat just nu. I vilket fall, det är en lång rad intressanta frågor som väcks med anledning av de händelser som ledde fram till omvalen och själva valen i sig. Det är även roligt att se att en rad datainsamlingar kommer att ske med anledning av valen. Henrik Oscarsson beskriver dem [här](http://www.henrikoscarsson.com/2011/04/svensk-demokratiforskning-missar.html). Det är en rätt imponerade mängd data som kommer att finnas tillgänglig för analys, men som Henrik påpekar finns åtminstone inte hittills motsvarande resurser för att göra dessa analyser. Vi får hoppas att den situationen förändras till det bättre.

Valmyndigheten har nyligen presenterat [statistik över de röstberättigade i omvalen](http://www.val.se/val/om2011/statistik/index.html#rostberattigade). I omvalet till landstingsfullmäktige (eller regionfullmäktige om ni så vill) i Västra Götaland uppgår antalet röstberättigade till 1 232 458 personer. Det innebär att det är ungefär en sjätte del av landets röstberättigade som ska rösta en gång till. Ett minst sagt stort val. I omvalet till kommunfullmäktige i Örebro är det bara en valkrets som åter ska bege sig till valurnorna. Det är 27 642 personer som har den möjligheten i 2011 års omval. Att omvalet bara sker i en av kommunens valkretsar innebär en del problem som jag hoppas får tillfälle att återkomma till i senare blogginlägg.

Som påpekats på olika håll är valen på många sätt mer ett nyval än ett omval. Detta då nya partier kan ställa upp, partierna har nya valsedlar där nya kandidater kan ingå och det är en ny röstlängd som tas fram. Det sistnämnda innebär att det finns ett antal personer som inte hade nått rösträttsåldern 18 år då de ursprungliga valen ägde rum i höstas, men som på valdagen den 15 maj har gjort det. I Västra Götaland utgör den gruppen 13 731 personer och i den nordöstra valkretsen i Örebro är motsvarande antal 329 personer. Det är med andra ord cirka 14 000 personer som fått ett unikt tillfälle - de behöver inte vänta närmare fyra år på att få rösta för första gången, utan de kan göra det redan i vår!
