---
title: Kartmarathon
author: Richard Öhrvall
date: '2011-10-11'
categories:
  - kartor
  - valstatistik
  - Visualisering av data
slug: kartmarathon
---

Från och med i morgon kommer jag att lägga ut ett antal kartor som visar den geografiska fördelningen av partiernas stöd i riksdagsvalet 2010. I kartorna kommer jag att visa partistödet efter valdistrikt. Kartorna kommer att vara så kallade koropletkartor där valdistriktens färg visar stödet för partiet. Nackdelen med koropletkartor är att de kan ge en missvisande bild då områdenas storlek avspeglar deras geografiska storlek, även om det är röster som är av intresse i val. Det innebär att partier med starkt stöd i stora, glest befolkade valdistrikt kan framstå som starkare än vad de faktiskt är (se även [mitt tidigare inlägg](https://richardohrvall.rbind.io/2011/03/valstatistik-pa-karta/) i ämnet). Trots detta tycker jag att koropletkartor är att föredra framför alternativen i det här fallet.

Det fanns i 2010 års riksdagsval 5 668 valdistrikt. Valdistrikt är den minsta Richard Öhrvallistrativa enheten vid val. Ett valdistrikt består vanligen av 800-1200 personer och varje valdistrikt har en vallokal (se även [mitt inlägg här](https://richardohrvall.rbind.io/2010/11/danderyd-16/)). Jag har valt att dela stödet i respektive valdistrikt i fyra klasser:

  1. Mer än dubbelt så stort stöd i förhållande till riket totalt eller större (>2*riksresultatet)

  2. Stödet mer än 50 procent över stödet i riket totalt (>1,5*riksresultatet), dock ej i kategori 1

  3. Stödet större än i riket totalt, dock ej i kategori 1 eller 2

  4. Stödet som i riket totalt eller lägre

Och då ämnet är aktuellt: vi tar partierna i bokstavsordning. Så i morgon drar vi igång med Centerpartiet. Sedan följer de övriga sju riksdagspartierna. Och ja, på den nionde dagen ska jag vila.
