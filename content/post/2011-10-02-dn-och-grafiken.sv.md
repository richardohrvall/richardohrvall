---
title: DN och grafiken
author: Richard Öhrvall
date: '2011-10-02'
categories:
  - Journalistik
  - Visualisering av data
slug: dn-och-grafiken
---

I veckan (28/9) började DN att publicera diagram på ledarplats. Det är ett roligt initiativ och jag hoppas att vi får ser mer sådant framöver. Tyvärr var det första inslaget inte riktigt lyckat. Diagrammet kan ses nedan. Det syftar till att illustrera ungdomsarbetslös-heten under de senaste åren i ett antal EU-länder.

![](/img/wp/dn_grafik.jpg)Så vad är då problemet med diagrammet? Ja, de har i mitt tycke gjort några mindre lyckade val när de valt hur de ska illustrera ungdomsarbetslösheten.

För det första tycker jag inte att cirklar är lämpliga för åskådliggöra ungdomsarbetslöshet över tid. Dessutom har DN valt att låta cirklarnas storlek motsvara nivån på arbetslösheten. Det är väldigt svårt att jämföra storlekar på cirklar. Visst, man kan se vilken cirkel som är större och vilken som är mindre, men den exakta storleken på den skillnaden är väldigt svårt att se. Ibland kan det vara ett alternativ att illustrera någon sekundär information genom cirklars storlek, men inte som här den centrala informationen. Vidare verkar det som om cirklarnas position i höjdled motsvarar ungdomsarbetslöshetens nivå i enlighet med skalan till höger, även om det inte framgår av texten. Detta gör att det är onödigt att illustrera nivån även genom cirklarnas storlekt. Hur skulle de då gjort? Tja, ett vanligt linjediagram hade varit mycket tydligare och hade dessutom gjort det lättare att följa utvecklingen i ett specifikt land.

För det andra tycker jag att det är för många länder som redovisas. Sju kategorier i ett diagram är någon för mycket. Fast visst, det kan fungera ibland. Men DN har tydligen bara fyra olika färger att jobba med, vilket gör att fyra länder redovisas med grå cirklar. Detta gör att man måste titta under diagrammet för att veta vilket land som är vilket. Något som gör det väldigt svårt att följa ungdomsarbetslösheten i ett visst land över tid, vilket ändå måste vara syftet med diagrammet. Detta hade kunnat lösas genom att ha olika mönster på cirklarna, eller än hellre olika former av linjer i ett linjediagram. Och som sagt, det hade nog varit bra att ta bort något land i redovisningen. Om man ska vara riktigt petig hade det varit bra med någon motivering till varför man valt att redovisa de länder som redovisas.

För det tredje tycker jag att stödlinjerna är mindre lyckade. I diagrammet finns vertikala stödlinjer, men då nivån på ungdomsarbetslösheten är det centrala här vore det mycket bättre med horisontella stödlinjer. Och jag förstår inte riktigt varför de har valt att lägga skalan till höger och inte till vänster, vilket är kutym. Fast detta är mindre invändningar i förhållande till de två första.

Så, ett roligt initiativ, men det finns helt klart utrymme för förbättringar framöver.
