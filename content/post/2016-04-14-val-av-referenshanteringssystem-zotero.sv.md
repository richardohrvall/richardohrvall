---
title: 'Val av referenshanteringssystem: Zotero'
author: Richard Öhrvall
date: '2016-04-14'
categories:
  - workflow
  - Zotero
slug: val-av-referenshanteringssystem-zotero
---

Om man skriver en vetenskaplig artikel, en akademisk eller populärvetenskaplig bok eller något liknande blir det snabbt många referenser att hålla koll på. Ofta kan dessa referenser även finnas tillgängliga elektroniskt, till exempel i form av pdf-filer eller mobi-filer för en Kindle, och då kan det även vara bra att lagra dessa filer på ett strukturerat sätt för att kunna enkelt hitta dessa filer och de anteckningar som man har gjort när man läst dem. Allt detta kan ett referenshanteringssystem hjälpa till med. I och med att det går att integrera med ordbehandlingsprogram blir underlättas skrivandet markant.

När man ska välja referenshanteringssystem finns dock ett antal olika program att välja bland. Förr var [EndNote ](http://endnote.com/)ett naturligt val för många forskare. Om man arbetar vid ett universitet eller motsvarande som redan har en allmän licens är det möjligt att det är ett bra alternativ, i synnerhet om man redan har investerat tid i att lära sig programmet. Det finns även en enklare online variant (EndNote Basic) som är gratis. För min del är det dock inte något alternativ då det finns andra bra  program som är helt kostnadsfria.

Då det finns många program att välja mellan har jag  valt mellan de två som förefaller mest flitigt rekommenderade: [Mendeley ](https://www.mendeley.com)och [Zotero](https://www.zotero.org/). Och i det valet har jag fastnat för det senare alternativet. Det bygger inte på någon väldigt grundlig research,  men av vad jag har läst ska Zotero vara bättre på att extrahera korrekta referenser från webbsidor, medan en del framhåller Mendeleys gränssnitt och sociala funktioner. Framför allt har dock Zotero öppen källkod och utvecklingen drivs vid George Mason University med stöd av en livaktig grupp utvecklare på olika håll i världen. Ibland kan program med öppen källkod stanna av i utvecklingen, men i det här fallet verkar inte det vara någon risk. Mendeley ägs av förlaget Elsevier, så även om det är gratis idag finns det oro för att det kommer att kosta pengar framöver, eller att det kommer att finans premiumvarianter till ett högre pris (läs [här ](http://www.newyorker.com/tech/elements/when-the-rebel-alliance-sells-out)om reaktionerna när Elsevier köpte Mendeley).

Om man skriver i [LaTex ](https://www.latex-project.org/)istället för i Word eller LibreOffice, kan [JabRef ](http://jabref.sourceforge.net/)vara ett annat alternativ. Men det går även att kombinera Zotero med någon editor för LaTex. I vilket fall,  jag har landat i att välja Zotero som referenshanteringssystem,  men det är möjligt att andra program kan vara bättre val för andra.

Det är rätt enkelt att komma igång med Zotero, men några saker kan ta lite tid att sätta sig in i. Då jag ändå har lagt ned den tiden kommer jag att skriva några inlägg där jag ger en del råd. Det handlar om hur man kommer igång, ordnar lagring av filer i kombination med Dropbox, hur man kan använda en läsplatta för att göra anteckningar i pdf:er som går att nå via Zotero och hur man kombinerar Zotero med Evernote. Dessa och andra blogginlägg kring hur man får ett bra arbetsflöde kommer jag att ge etiketten "Workflow" så att de lätt kan hittas via bloggen.
